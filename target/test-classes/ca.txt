La Necròpolis de Gizeh es troba a l'altiplà de Gizeh, a les rodalies del Caire, a Egipte. Formen part d'aquesta important necròpolis de l'antic Egipte la piràmide de Kheops —també coneguda com la Gran Piràmide—, la piràmide de Kefren, la piràmide de Micerí —relativament més petita— i la famosa Gran Esfinx. La Necròpolis de Gizeh és la més gran de l'Antic Egipte, amb enterraments datats des de les primeres dinasties. A finals de l'Imperi Antic, durant la dinastia VI, a Gizeh hi havia centenars de tombes. Va assolir el seu esplendor durant la dinastia IV.

Les piràmides ja van ser populars a l'antiguitat. A la Grècia hel·lenística la Gran Piràmide va ser esmentada per Antípater de Sidó com una de les set meravelles del món; actualment és l'única de les set que perdura.
